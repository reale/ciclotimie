
\bigskip\bigskip
{

Nu mă regăsesc în el, deşi îmi pare evidentă prezenţa isteriei mele de atunci.

}

# i

Affreschi della villa di Livia a Prima Porta

andai per starci (poco)
ispido nelle prime mattine di gennaio
ma quanto tempo per farne
una dolce dorata coppa di solitudine
una piccola custodia di rifugi cesellati a mano?
e poi ebbi ombra
di una primavera troppo lunga, forse
presi una di quelle primaverili sere di agosto
e me ne andai

# ii

Umberto Boccioni, Quelli che restano, seconda versione

sul bordo d'estate mi torce i sensi
più amara più tesa nell'assenza
l'aria del paese dove nacqui adulto

ma fui lesto a privarmene
consentaneo al gioco di incontri
e abbandoni che io chiamo vita

# iii

terra hai segreti
sei dolce e petrosa
e poi le cavità di mare
onde non sei sprovvista
quando ti vennero?

così ti prendi il senno
dei figli e uguale di chi
t’ha saputa per avventura

# iv

golfi lunghi
orlati di rapido asfalto
sorpresi ancora dall’acqua
come ventri ricolmi
erano forse contrade e casali
ora sono nascondimento segreto
della mia terra

# v

fanciullezza ombrosa
fanciullezza soltanto immaginata
costruita nel ricordo
non irraggiungibile certo
ma lasciata da parte
ferocemente

cavità dolci e strette della mia terra
dolci profonde cavità della mia terra
custodite per me vi prego
il segreto del vostro altrove

dischiudetelo per me soltanto
e lasciatemi l’orgoglio
della mia appartenenza
che possa portarmelo
in giro per il mondo

io sono vostro iure sanguinis
e guai a chi mi dice mentitore

# vi

Adolph Menzel, %
Das Balkonzimmer%

e nidi caldi d’ombra
tra le case vecchie
e negli angoli delle nuove
che anche loro hanno segreti

ci si ferma a respirare
odore d’incenso
profumo di letto

# vii

Mario Sironi, Paesaggio urbano 1921

alla stazione quella prima volta
stavo come chi aspetta di nascere

poi il cenno d’una strada ignota
un mistero che sorveglia le case

era sera e li ricordo i fuochi vivi
le foglie stropicciate e allegre

ed erano mio padre e mia madre
quella città appena incontrata

licenza di vivere nuovo
promessa di interstizi tra il cemento

# viii

Felice Casorati, Case popolari

uno scaffale nell'angolo
stretto d'una gelateria
la scatola un po' polverosa
un po' piena di meraviglie
e lucente di armi smaltate

i piccoli lampioni appena accesi
nella foschia luccicante d'autunno

i passanti
cappelli e cappotti
e occhiate ammiccanti

e quelle strane e lente sbuffate di vento

tra i vocaboli ornati da guglie in pietra sponga
tra le vie cittadine strette da cemento dei '60
tra le strade che tentano grembi insanguinati tra le colline

ma vengo a vedere
la vita
le vite
in centro
quando posso

# ix

Gustave Caillebotte, %
Les raboteurs de parquet%

una spolverata di lampioni umidi
viali d'oro croccante
(ma in questi giorni soltanto)
e pomeriggi di miele ambrato
tra i condomini

# x

Romano Rui, Elemento verticale

vengo a concedermi
—perché no?—
un'andata nell'aria asprigna
e dolce e voltare
per gioco le pagine
da accartocciare vermiglie
tra i passi

a cercare ancora un poco di miele
sull'orlo della sera
a godere ai mille
e mille spilli d'acciaio
sulla mani e il collo
a raccogliere il muso al vento
ogni pezzo d'autunno

# xi

Enrico Castellani, Spartito

il luogo lo scelsi perché disgiunto
nebuloso altrove
ma non sapevo
avesse un oltre

ero andato per starci poco
ispido nelle mattine di gennaio

poi mi bastò una strada
nell'ombra di giugno
il gioco segreto del sole

la sera soltanto riposare distesi
sulla pietra calda alla stazione

solo dopo ebbi ombra
di una troppo lunga primavera

# xii

Honoré Daumier, %
Don Quixote%

fu avara di brama
e rada e arresa
la vita lassù
finché restai

ma fu mia sorgente
non quella ingombrante
carnale

allora ancora non sapevo
partenza
