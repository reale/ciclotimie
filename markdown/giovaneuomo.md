
# i

mi interrogano
e io so solo intridermi
di umidità fetente
ogni fibra erta a nascondere
il putrido di dentro
degno di sprezzo

che non s’accorgano della paura
che porto dentro
solo questo mi empie la testa
che non s’accorgano della paura
che non so strapparmi da dentro

# ii

impalpabile come velo di sposa
ovunque io mi volga
qualcosa che non so definire
intercetta la mia mano e il mio sguardo

e l'abbraccio virile d'un amico
e la carezza dell'amante
egualmente si spengono, quando mi raggiungono
attraverso l'ignota membrana

come le parole, che affidate alla voce
o alla penna inesperta
non sanno gettare al vento
la pesante zavorra, odiosa

ma destiamoci, e squarciamo
il velo tenace, infecondo

che non resti inespresso il messaggio
che non giunga sigillato ancora
alle porte dell'Ade

che non trascorrano i giorni
consumati interi nella finzione
d'una ribellione tiepida

# iii

Emilio Vedova, Città ostaggio

che pensavi salendo all'orto
maestro?

ti premevano il cuore le sorti dell'uomo?

non è che invece
ti incantavano le luci della città
il formicolio scuro di vita carnale?

che pensavi, maestro?

t'attendeva strazio... te ne curavi?
prelibavi forse lo schiaffo del guitto
la carne stracciata
pregiato e raro esperire?
o il repertorio intero dei lazzi
dal terrore starnazzante
all'indifferenza esibita con arte?

che pensavi salendo all'orto?
barattare il resto dei giorni
per un pugno di consapevolezza
dura come concrezioni di perla in grembo di donna
è da crepuscolari dei, maestro
non da mortali

# iii

dormivano, diranno: dormivano
ma io non dormo
né dormono i compagni

soltanto che dolcezza
tenere chiusi gli occhi
le membra colte nella tunica
strette alla terra

dentro gli occhi stanno ancora
le piazze piene della capitale
i fianchi pieni delle donne

lui non dorme
tiene gli occhi aperti
e le spalle piegate

è lontana da qui la mia casa

che dolcezza sapere che non si può cambiare il mondo
che la vita ti tradisce 
è dolce anche la stanchezza della disfatta
e noi sapevamo di essere esperti della vita
più di lui
che non guardava i fianchi delle donne

di lui
che non dorme
e tiene gli occhi aperti
si sa
e forse viene a cercarci

ma noi
anche se tenevamo soltanto gli occhi chiusi
un poco
e il corpo stretto alla terra
diranno che dormivamo

# iv

cosa vedesti di là dalle colonne?

una fuga infinita di mondi
appena oltre il ciglio dell'abisso
che forse ti sembrò bastare
sporgere la mano per toccarli?

o forse soltanto ti balenò la paura
indomata
che mai abbandona le radici di ogni vita mortale?
fu essa a sedurti?

andasti

# v

Pablo Picasso, %
La Dépouille du Minotaure en costume d’arlequin%

lascia stare compagno
il compagno caduto
lascialo appeso
ai corvi

portare a sua madre
un corpo sconfitto
con le parole mozzate
o alla terra?

ora le tue braccia sono quelle
di una vecchia prosciugata vergine zia
che tiene il bimbetto di sua sorella
braccia dure di legno verde

tu questa carne
senza più parola
la nascondi
nella terra

tu non sai quanti viaggi
ancora
per tutti quegli altri
compagni

# vi

non so che mi sgorga
se sangue o acqua dal costato
regolarmente trafitto
o seme giovane dal sesso,
né so che mi stira
le membra antiche? no,
ma tenere, e pegno di memoria

se mi insanguina la gola
grido di carne offesa,
o, a non saper dirlo,
solo mi sforza la voce
carne accesa di primavera;
non so anche questo, e non so
se siano in me lo stesso

# vii

ma farmi sapere al grido
che non risponde al mio ancora
di voci attese da tanto
che gli hanno detto di lasciare
a casa il loro odore di carne
e non amano perciò che lacrime di cera
e spregiano i miei succhi e gridano
nello stormire insopportabile
di cosa? forse ulivi nella notte

# viii

Nunzio, Meteora

comunque mi perdo nel canto
di voci di carne comunque,
di passione per dovere, ed è uguale
offro, ne volete?, sangue pregiato
da ornare le vostre labbra di carne
e seme da stillarne sui vostri seni
e ritrosia di puledro nascostamente storpio
a divertire la vostra lucentezza
e gemiti, pochi, che tolgo al padre

per me mi lascio un tremito solo mio
