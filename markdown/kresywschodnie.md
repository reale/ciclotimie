
# boemia

Egon Schiele, %
Vier Bäume%

da dove viene la voglia
di brume e di brine
di acque dimora alle streghe
di boschi orlati di neve
di bacche vermiglie tra i rovi
di giorni brevissimi
di guglie di umor nero
di cianfrusaglie polverose
di gabbiani sul fiume
di inconsapevoli cementi
di maestri di pietra
di vocali lunghe e brevi
di seducenti problematiche elle

da dove viene la voglia
di una casa che non è di mio padre
di una lingua che i miei amici sanno straniera
di ali di cicogna che forse mi sfiorarono
tornando al principio di primavera
agli spioventi umidi ancora di neve

# krakonoš

io ti conosco

sei la solitudine aspra
sei l’andare interminabile
sei il perdersi tra le nevi

accigliata vergine ferocia

quelli che non ti sanno
a che gli serve cantare le altre pietre
quelle pietre coltivate di piccoli quartieri?

di laggiù pochi conoscono
il tuo apparire nella neve
ma nessuno come me sa dire
nel confine aperto dell’orizzonte
dov’è che s’innalzano
le cento guglie

# strade

Josef Sudek, %
Moldau mit Nationaltheater%

un'appropriazione inscritta
nel gioco dei nomi
imparati questi
quelli saputi da prima
altri ancora ignoti

senso smarrito e ritrovato
tra i percorsi tra le strade
nella tela di binari e vecchie corti
botteghe opifici falansteri mulini
torrenti dal corso sigillato

vie strutte dal lungo andare
e libertà conosciuta appena
nel dipanare l'infinita rete
nomi a milioni di milioni
storia d'ogni pietra di selciato

i nomi trascorrono l'uno nell'altro
ed uno basta a richiamare l'incanto
d'un cielo fosco di novembre
di gabbiani sedotti dalle arcate
di tram e lampioni e vibrante andare

mie strade miei nomi lontani
recalcitranti alla memoria
recalcitranti all'oblio
perché vi accrescete ogni ora
di sensi nuovi e rimandi segreti?

perché tanto mi inasprite lo strazio
dell'assenza e dell'attesa?

# výtoň

già spettatore alle ibridazioni
di ninfe dispettose con il fiume
cosa mi fai oggi?
ti cimenti in pregio d'antico lignaggio con la rocca sovrana?
lei vanta i fasti della scaturigine ancestrale...

tu?

tu
piccolo cubo remoto
lasci che la venustà dei tuoi secoli
si sdegni tra le cortine di bosco posticcio
tra l’anticaglia di guglie e piazze
esibite senza pudore

ma non sai che lungi da te non più di tre volte
cento passi
corre il turista smemorato
guizza il ruglio d'acciaio del tram?

# nuselský most

dall'alto di quarantadue metri
in cemento precompresso
lascio cadere lo sguardo
un rado formicaio di vita
uno laggiù osa alzare lo sguardo
non mi vede
non vede accanto a me
un milione di macchine al mese
non vede credo neppure intero il sole
ne ruba un bello spicchio il ponte

# petřín

Stanislav Feikl, %
Hradčany z Malé Strany%

l'inizio della collina
laggiù tra le case
è mistero assoluto
dalla parte di Malá Strana
si perde Praga
si smarrisce
cela lo sgomento in gesti di pietra
ma troppo presto
irrompe il vibrare del bosco
troppo rapido troppo subdolo
il trapasso
per questo dicono siano un po' strambi
quelli di Malá Strana

# náměstí míru

minuscola gloria stretta
tra asburgici fasti
è tuo il fascino che non si svela
il segreto di quartieri ulteriori
ambigui e incipriati
come vecchie cortigiane

# botič

nasci virgulto della terra ceca
ma non ti si conoscono esitazioni
sai subito dove andare
e passi deciso campi e paesi e campagne
Čenětice Olešky Průhonice
non sembri pago dei nomi presàghi 
testardo tenti altri nomi
campagne e campi e case
non più villaggi ormai ma già sobborghi
Křeslice
che ti fa suo orgoglio e t'intitola un parco
e poi mulini antichi e rapide strade
(i mulini parlerebbero ancora di te)
accogli vergine il sapore di altre acque
e ora quartieri grandi
Hostivař Záběhlice
la strada ferrata? ti fa il verso per un tratto
e hai un sogno
allarghi le tue spire
docile insinuante e quando piove impetuoso
Michle
Nusle
è a un passo l'ombra sacra di Vyšehrad
ecco ti corrono al fianco i tram e già
un turista ti osserva stupito
che non sia uno soltanto il fiume di Praga
ma poco ti fu concesso ancora di vita
da geografia e piani regolatori
ti succhia un antro
e qualcuno dirà che muori senza gloria
fai l'ultimo miglio alla cieca
emergi alla luce soltanto un istante
all'ombra del vecchio ponte di ferro
t'accoglie vorace la Vltava
ma lascialo stare il grande fiume 
gloriati d'essere primo tra pari
e primo, senza pari, per me

# baltico

ho comprato due cestini
di maliny, da una vecchia,
l’uno per cinque złoty

ho comprato due cestini
simili a due mele granate
piene di chicchi ferrigni

laggiù, accanto al mercato
coperto, fiammante di nuovi mattoni rossi
nell'ulica Pańska

ed eccomi
con le mani screziate di carminio
a succhiare i piccoli frutti
tenue sapore

# nowa huta

da amare avete cielo d'acciaio
terra dura a rompersi
dal vomere nella stagione
che il sole è scarsa moneta

dimenticate le opere antiche
la terra seminatela a cemento
il cielo bucatelo con l'ossatura
di quartieri sorti in una notte

lasciatele accrescersi le scaglie
dure del leviatano le pareti sottili
messe ordinata docile di cubicoli
promessa di nuova abbondanza

date man forte agli operai
che attendono al gran lavoro
in ben regolati turni
di breve intervallo

guardate lo scheletro
coprirsi di scaglie dure
nelle notti d'inverno
fatte giorno dai fari

imparate ad amarli questi
parallelepipedi dalle sottili pareti
alcova e focolare e culla alla prole
orologeria del buon ordine operaio

# varsavia

grattacieli incurvati
da orgoglio virile
non sanno più guardare in alto
senza tendersi in arco ardente di uomo

# città danubiana

viali astuti s'avvolgono
tra le case prima di inerpicarsi
prima di dire al viandante
che non troppo lo salva
l’andare in giro

ma la città non è che una frattura
non le si chiede che di raccogliere
i notturnali sogni
trionfi di combinatorica incestuosa

# albania

da schiavi lo sguardo dei maschi
ma da schiavi non domati
gonfi di sfida obliqua

da regine lo sguardo delle donne
cui l'ombra appena d'un sorriso
è già di troppo a suscitare
lo straniero tronfio e inetto
e un gesto basta a impetrarlo

# atene

Yiannis Moralis, %
Σχόλιο για τη συλλογή «Ποιήματα» του Γιώργου Σεφέρη%

voi marmi antichi saldi e severi
indifferenti all'ammirazione
o indifferenti e basta
ammutoliti superstiti assediati

voi marmi vorrete perdonarmi
se profittando dell'elevazione della rupe
io per un attimo vi do le spalle
ché cerco cosa mi chiama qui: forse

un tappeto di scatole bianche nel sole
più abbondanti dei grani di sabbia
di tutte le isole messe insieme
non una sola compagna a un'altra: o forse

sotto i piedi la roccia cotta e dura
sorella a quella degli scogli
e laggiù il mare — un poco più vecchio di voi
ma un poco meno segnato dagli anni

# taranto

Mimmo Paladino, Veronica

enfia inquieta
litania di piaghe
lavate di mare
fragranti di sangue
asperse di sale

di fere quel sanguine
di mostri pelagici
mogliere lubriche
o di carni stillanti
del corpo del nume

ecce homo
ma della terra tradita
chi sa le ulcere?

e il sole appannato
e l’aria che assorbe il morbo
chi li dice?
