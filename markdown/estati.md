
# i

cielo velato di stracci
e poi pioggia lenta
e una spolverata di fresco
che non ce la fa contro
questa notte-di-già-estate

# ii

non è più attesa
presentimento
veglia d'armi l'estate

è presenza
stupefacente
incontestabile presenza

# iii

mi si avvolge attorno l'estate
nemica ai resti d'ugge marzoline
mi insidia ogni atto respiro pensiero

oggi è ancora colata di buon sole
terra buona
erba tagliata di fresco

ignota l'ansia di sfacelo
il fiato pesante delle sere di luglio
il presentimento dell'eterno fluire

# iv

cominciare di luglio

andirivieni di certe sere
il muoversi caldo e pieno
di pedine sulla via del paese
circondati ognuno di stupore

sta lontana ancora la resa
di foglie dorate
di foschie lievi e verso sera
viali punteggiati dai lampioni

ora è solo lotta placata
sospensione
maturità tenera
e sciogliersi lente le forze
al riparo di muri a secco

# v

conosco qualche giorno
la voglia di riavvolgermi in me
cercare coltri calde nella stagione
e penombra viziata

conosco la sontuosità alata
dell'estro al mattino
appena scosso via il sonno
poi chiedere un supplemento di oblio

conosco il magnetismo lento
di risalire vicoli a memoria
e canti in penombra e stupirsi
di una scaglia di latta nel sole

conosco—che non se ne appanni
l’incanto—albe precoci
di una gioventù quasi intatta

ma intanto
dell’estate
ne faccio carne nuova
pigramente

# vi

Vasilij Vasil'evič Kandinskij, %
Цветные линии%

a me
non mi serve molto più di un salto
imprevisto di sentiero tra l'erba
danza d'ombre o sfrigolio di cicale

a me
la sera mi basta poche volte
posare il dorso su cemento di ferrovia
caldo ancora di sole

a me
credete mi ci voglia un'altra notte
di carne colma e di sangue
e di insondabilmente alieni fiati marini
per acconsentire a questa estate?

# vii

la dolcezza della veglia
(quella colta con indugio colpevole)
l'ho imparata appena le mattine
di questa estate già accaduta

con le lenzuola umide sul capo
gli occhi socchiusi
in giro per una città dal porto quieto
e poco oltre un oceano in una conca

# viii

giornata nata tenera
doppiato appena il meriggio
fa già indovinare sua mollezza matura

# ix

nel colmo della notte è più astuto il richiamo
dell'altura lontana
presto piena di ombre in questo punto dell'anno
di altipiani cosparsi di covoni alla fine di luglio
di poche case
sola adiacenza tra due mondi

# x

sonno che prende così all'improvviso
e anche una voglia costruita ad arte
ché tanto concedersi a sé si purifica
nella luce integrale del mattino
e neppure sembra improvvido esporsi
allo sguardo furtivo di chi
il caso vuole a sorprenderci
abbracciati a noi stessi
nella rete di poche lenzuola

# xi

autunno non è temporale d'agosto
autunno è presentimento di gelo
che coglie il bagnante in un meriggio di sole

incongruo, quasi alieno, ma subito noto

# xii

voglia di pomeriggi
di quel miele torpido
di odore di stoffa bagnata
di legno buono che arde
di ecatombi dorate sui viali
di sere umide e mie
