
# i

a Meleagro
il figlio d'Oineo
la madre gli mise la vita nel fuoco
bastò un gesto della mano

del padre invece non raccontano molto

# ii

Joel-Peter Witkin, %
Invention of milk%

tutti quanti incontriamo dopo —
nessuno di loro ci procura la fine
ché sono in genere soltanto compagni
o alla peggio lupi maldestri

e non danno
— aspra talvolta —
che vita

invece il modo e il tempo della fine
segnati già nel modo di toccare
o nel primitivo sguardo
o nel negarsi saldo di questo
li decide la madre

# iii

Arturo Martini, La madre folle

gli occhi dove non fu mai remissione
non so se li nascondesti da noi
o soltanto li negavi al mondo
ma noi noi li cercavamo da prima ancora
che ci gettasti sulle spiagge di luce
né ancora abbiamo smesso

# iv

Victor Vasarely, %
Catch%

mostro i denti arretrando
a un approccio di madre
a una carezza tardiva
come ad agguato di belva
gelosa del sangue

non sono che scolta ignara
di sosta denti serrati
allarme di lupo stretto da cani
sguardo fisso in sguardo
primario impervio di madre

# v

Giovanni Anselmo, senza titolo, granito, carne, filo di rame

della terra
è impura — mi dissero —
tu non mescolartici
e fu tra le beffe
non la meno atroce

della terra
solo poi mi feci esperto
la sanno il mio dorso il petto
le braccia che la tengono ferma

della terra
so cosa amo
non l'accoglienza di argille di sabbia
ma il granito aspro
senza cedimenti
indifferente

# vi

né macigno da scagliare
per detronizzarti
né per farmene
difesa da te
estrema e fragile

era per sederci
insieme e per parlarci
e per vederci
come avremmo dovuto

non scoprirti a scegliermi
il peggiore tra i nemici
il più vile
non per sapermi
capace di violarti
che neppure ti arrivavo
con la testa al petto

# vii

George Tooker, %
Voice I%

nel momento di far quadra dei conti
so che non si colpisce per lacerare
ma per scoprire la carne
per sapere la geologia dei legami

che non siamo di sostanza nemica
lo scopersi nelle tue spalle
lo riconobbi al gesto con cui ti schermivi
e ci fa vicini vergogna e ribellione
e dispersa sapienza d’amore

ora nelle tue mani non trovo più
angoscia — di quella non voglio parlare —
ma voto d’intelletto reciproco
e lo so il segreto — che nascondi
così bene — ma t'ho visto —

voglio che sia scelta
il nostro primo incontro

# viii

da che li seppi ignari
di umanità corrente
li volli incolpevoli automi
né ho poi più lasciato
di cercarli altrove
