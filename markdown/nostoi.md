
# 

Kurt Schwitters, %
Zollamtlich geöffnet%

entre chien et loup
les tentacules de béton
coulissant au milieu
des blés impudiques
jamais ne s'empêchent
de dégager leurs rayures
en bitume allongées

# notturno

quando ti sogno
mia capitale
sempre ti so assediata di sonno
strapiena di strade
disfatta

(mia te lo dico
ad colorandam possessionem
per lo struggimento delle tue piazze
precipue de nocte
quod oculis nocet)

formicolante d’ombre
amiche a chi sa bucarle
dimora a randagi come allumano i lampioni
colante dal tuo centro
pigiatura matura d’uve nell’imbuto

# vicoli

Pina Calì, Galline

i vicoli all'alba
sono campi seminati
di rebus accartocciati
di scaglie di luce
di leccornie esanimi
arengo di gabbiani

# laurentino 38

sei confine, grumo rappreso di cemento
sull'orlo dell'agro, intrico di gusci

sei gioco di forme, finezza sospesa
di macchina

sei sogno di logos orgoglioso

sei ingenuità, sei indugio, sei concrezione
lenta a crescere

sei le pastoie del burocrate, e le ragioni
troppo brevi della politica

sei colpa

sei vita non voluta, vita di gramigna
che ti fa suo

sei enclave, ricetto di guai, terra mala

sei coagulo di desiderio

sei tu (dicono) a guardare di laggiù
l’E42
con sguardo da escluso
bramoso
di schiavo

# treni a Portonaccio

chi non sa gli arrivi e le partenze
e le manovre e le macchine fumanti
e i lamenti da gabbiano dei freni
e l'ordine saldo e onesto del capo
chi non sa tutto questo
non ti conosce, Roma

e lasciamogli pure quelle pietre
consunte dal gregario
a chi di te non guarda
che i fasti antichi

noi amiamo il vapore nelle notti d'inverno
e la fatica uguale di macchine e uomo
la dignità tua nuova
la tua vita di metallica fenice

# autunnale per san lorenzo

Lyonel Feininger, %
Barfuesserkirche I%

chi sa la tua controra di quartiere
romana tanto poco e il tuo
antimediterraneo pan
che gioca a rimpiattino
per strade ferrate e fabriche
vòlte a settentrione?

chi sa la nostalgia d'un pomeriggio
lieve di domenica d'autunno
che sono spente le tède
—ma appena appena—
delle tue ebdomadarie tesmoforie
e già si danno per sedotte
a un raziocinio ossidato e caldo
le tue strade?

chi sa di quanto tu infittisci
la trama della mia appartenenza
sarcitura di opera e di umori?

# casilino 23

Mario Sironi, Paesaggio urbano con manichino

la nebbia—quel che resta
alla terra di agro scomparso—
si lascia cucire da fili
di lampioni senza ombrarsi

io mi ci rannicchio appena
a un passo anche stanotte
dalle falangi enormi
sul ciglio della messe
di gioie domestiche
a decine di migliaia

e voglio che il mio luogo
—questo tra i miei luoghi—
trattenga la memoria
di uno sguardo aggrottato
di una rinuncia feroce
di una definitiva non-scelta

# hortus conclusus

Edward Hopper, %
Night Windows%

che la mia casa sia
non impedimento di muri
non schermo al quartiere
non spazio sottratto
e nemmeno
tana
o torrione
o faro
o nascondiglio

voglio muri fatti di cotone
di carta
di zucchero filato
di ragnatele
o muri per niente

che la mia casa sia
non filtro al respiro
all'odore di fuori
e nemmeno
nasconda nel ventre
vergognoso e sporco
l'amore
ma lo gridi ai passanti

nella notte del quartiere
stanato da voglia di strade
voglio sentirmi a casa
più che dietro le tende
della mia casa

# notti romane

Renzo Vespignani, Periferia con gasometro

notti di queste estate urbanizzata
questa è la volta che vengo a stanarvi
sui viali infilzati da fari stizziti
corso Trieste l'Ostiense via Ugo Ojetti
o meglio ancora sui ponti fuori mano
sulle campate che scavalcano i binari
cioè quel che fa la Serenissima al Collatino
o meglio ancora agli angoli introversi
lungo gli archi slabbrati del Raccordo
o nell'ombra che fanno le fronde
uscendo ribelli come i ricci d'un moretto
come ad esempio al Mandrione e al Casaletto
o lungo i recinti scuri delle ville urbane
strette da grate inutili e invitanti
e se mi scappa l'uzzolo
tra i marmi e i travertini dei portoni
che stanno intorno alle piazze sdegnose
come la piazza Euclide o piazza
di Buenos Aires

notti d'estate romana
in fondo in fondo il dubbio mi resta
se riesco a conoscervi come si deve
ma si fa del nostro meglio
e poi se non trovo voi
non resto di sicuro a bocca asciutta
nell'aria di fiori marciti e piombo caldo
araldi prosseneti paraninfi?
ne trovo quanti voglio
chi mi vieta di amare in loro vostra specie?

# faul

notte autunnale
prigioniera
del luco più che
delle civili mura

notte d'insonnia
scandita in
cicli infiniti
di ascese e discese 

valle colma
di vino drogato
centro della mia
gravità

# terra

Kazimir Severinovič Malevič, %
Чёрный квадрат%

per i nomi delle tue città
che snocciolo dolcemente
per le asprezze segrete
dei tuoi cerreti antichi

dispiegata
cartesiana
splendidamente certa
del tuo privilegio

tu irrevocabilmente
mi appartieni
