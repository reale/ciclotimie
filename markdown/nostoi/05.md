# laurentino 38

sei confine, grumo rappreso di cemento
sull'orlo dell'agro, intrico di gusci

sei gioco di forme, finezza sospesa
di macchina

sei sogno di logos orgoglioso

sei ingenuità, sei indugio, sei concrezione
lenta a crescere

sei le pastoie del burocrate, e le ragioni
troppo brevi della politica

sei colpa

sei vita non voluta, vita di gramigna
che ti fa suo

sei enclave, ricetto di guai, terra mala

sei coagulo di desiderio

sei tu (dicono) a guardare di laggiù
l’E42
con sguardo da escluso
bramoso
di schiavo
