# iii

Emilio Vedova, Città ostaggio

che pensavi salendo all'orto  
maestro?

ti premevano il cuore le sorti dell'uomo?

non è che invece  
ti incantavano le luci della città  
il formicolio scuro di vita carnale?

che pensavi, maestro?

t'attendeva strazio... te ne curavi?  
prelibavi forse lo schiaffo del guitto  
la carne stracciata  
pregiato e raro esperire?  
o il repertorio intero dei lazzi  
dal terrore starnazzante  
all'indifferenza esibita con arte?

che pensavi salendo all'orto?  
barattare il resto dei giorni  
per un pugno di consapevolezza  
dura come concrezioni di perla in grembo di donna  
è da crepuscolari dei, maestro  
non da mortali
